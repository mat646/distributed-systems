Te ostatnie słowa po wszystkim co zostało powiedziane uprzednio
i co tak przypominało wycofanie się z pozycji były zbyt niespodziewane.
Raskolnikow zadrżał cały, jak grotem przeszyty.
- Więc... któż... zabił? - spytał zdławionym głosem, nie mogąc się pohamować.
Porfiry Pietrowicz aż się odchylił na oparcie krzesła, jak gdyby był zdumiony niespodziewanym pytaniem.
- Jak to: kto zabił?... - powtórzył, własnym uszom nie wierząc
- ależ  p a n  zabił, Rodionie Romanyczu! Pan zabił... - dodał prawie szeptem,
tonem całkowitego przeświadczenia.
Raskolnikow zerwał się z kanapy, postał kilka sekund i znów usiadł bez słowa.
Drobne skurcze przebiegły mu po twarzy.
- Buzia znowu drga jak wtedy - mruknął Porfiry Pietrowicz nieledwie ze współczuciem.
- Widocznie, Rodionie Romanyczu, źle mnie zrozumiałeś - dodał po krótkim milczeniu
- i dlatego takiś zdumiony. Przyszedłem po to właśnie, żeby już wszystko powiedzieć i poprowadzić rzecz otwarcie.
- To nie ja zabiłem - wyszeptał Raskolnikow, jak wystraszone małe dzieci, przyłapane na zbytkach.
- Owszem, to pan, Rodionie Romanyczu, pan, nikt inny - surowo i z przekonaniem rzekł Porfiry.
Umilkli obaj i milczenie trwało dziwnie długo, dobre dziesięć minut.
